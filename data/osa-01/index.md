---
path: "/osa-01"
title: "Osa 1: Asteikot"
overview: true
---

## Asteikoista ja kattoasteikoista

Asteikolla tarkoitetaan tiettyyn muotoon (yleensä asteittain nousevaan) järjestettyjä säveltasoja. Sana liitetään usein myös sävellajikäsitteeseen ja tonaalisuuteen; tietyssä sävellajissa olevan melodian sävelistä voidaan muodostaa asteikko. Asteikon ulkopuolelle jäävät sävelet koetaan sävellajille vieraina.

Asteikkokäsitteen syntyyn on vaikuttanut mm. tarve jollakin tavoin jäsentää olemassaolevaa säveltasomateriaalia. Jos musiikissa käytetään toistuvasti vain tiettyä osaa kaikista mahdollisista säveltasoista, on käytännöllistä jajärkevää luoda siitä abstraktio (järjestää säveltasot) ja antaa sille nimi.

<music-exercise name="Asteikon tunnistus" description="Tunnista asteikon pohjasävel ja laatu. Voit myös kuunnella asteikon nappia painamalla." type="scales"></music-exercise>

Antiikin Kreikassa ja erityisesti Platonin kirjoituksissa asteikoilla katsottiin olevan voimakas yhteys ihmisen tunne-elämään (eetosoppi). Edelleenkin asteikot ovat musiikissa enemmän kuin pelkkiä 'järjestettyjä säveltasoja'. Monille asteikoille on tyypillistä, että yksi sävelistä on muita asteikon säveliä tärkeämpi, se myös aloittaa ja nimeää asteikon (esim. C-duuriasteikko). Tätä säveltä nimitetään toonikaksi tai toisinaan tonaaliseksi keskiöksi. Muillakin asteikon sävelillä on hierarkkisia eroavaisuuksia, esim. johtosävelisyys (puolisävelaskelsuhde) tonaaliseen keskiöön. Fryygisessä moodissa johtosävel on asteikon toinen sävel, duuriasteikoissa taas 7. sävel.

Rinnakkaissävellajien asteikot erottuvat toisistaan lähtösävelen mukaan, esim. C-duuriasteikolla ja luonnollisella a-molliasteikolla on samat säveltasot, mutta eri lähtösävel. Sama sävelikkö on myös kirkkosävellajeilla d-doorinen, e-fryyginen, f-lyydinen jne.

Edellä mainittuja asteikkoja voidaankin pitää saman kattoasteikkoon kuuluvina. Esim. kirkkosävellajit (myös duuriasteikko ja luonnollinen molliasteikko) ovat osa diatonista asteikkoa, jota voidaan pitää länsimaisen musiikin tärkeimpänä kattoasteikkona.

<music-exercise name="Asteikon tunnistus" type="scales_notes"></music-exercise>
<music-exercise name="Asteikon tunnistus" type="scales_sound"></music-exercise>
<music-exercise name="Kirkkosävellajin tunnistus" type="modes"></music-exercise>
<music-exercise name="Kirkkosävellajin tunnistus" type="modes_notes"></music-exercise>
<music-exercise name="Kirkkosävellajin tunnistus" type="modes_sound"></music-exercise>
